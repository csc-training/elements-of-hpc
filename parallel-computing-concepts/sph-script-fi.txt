"Smoothed particle hydrodynamics" on laskennallinen menetelmä jota
voidaan käyttää mm. simuloimaan nesteiden käyttäytymistä. Menetelmässä
neste mallinnetaan kovina palloina, jotka vuorovaikuttavat keskenään määrätyn
etäisyyden sisällä.

Simulaatioparametrejä muuttamalla voidaan tutkia erilaisia nesteitä
erilaisissa ympäristöissä, esimerkiksi pienentämällä painovoimaa
voidaan simuloida nesteen käyttäytymistä kuussa.

"Smoothed particle hydrodynamics" voidaan rinnakkaistaa käyttämällä
aluehajotelmaa, jolloin laskenta-alue jaetaan pienempiin osiin, ja
jokaisen osa-alueen laskenta tehdään tietyllä yhdellä CPU ytimellä. Eri
värit kuvaavat mihin osa-alueeseen tai CPU ytimeen kyseinen pallo
kuuluu. Oikeassa yläkulmassa näkyvä FPS (frames per second) luku
kertoo montako ruutunäkymää saadaan laskettua yhden sekunnin
aikana. Kun CPU ytimien määrää kasvatetaan yhdestä neljään, nähdään
että myös FPS arvo kasvaa, mikä tarkoittaa että laskenta nopeutuu.

Koska pallot vuorovaikuttavat keskenään vain lyhyehkön etäisyyden sisällä,
voidaan suurin osa kunkin osa-alueen laskennasta tehdä ilman tietoa
muiden osa-alueiden palloista. Ainoastaan alueiden rajojen lähellä
olevien pallojen paikat täytyy kommunikoida CPU ytimeltä
toiselle. Kommunikointi on kuitenkin tarpeellista jokaisella
laskenta-askeleella jota ennen pallojen paikat ovat muuttuneet, joten
ongelma on tiukasti kytketty.

Tässä nimenomaisessa SPH toteutuksessa osa-alueiden reunat liikkuvat
jatkuvasti. Tällä varmistetaan että jokaisella CPU ytimellä on
suunnilleen yhtä suuri laskentatehtävä, eli huolehditaan hyvästä
kuormituksen tasauksesta. Reunojen liikuttelu vaatii enemmän
kommunikointia, mutta hyvän kuormituksen tasauksen edut laskennan
tehokkuudelle ovat suuremmat kuin ylimääräisestä kommunikaatiosta
aiheutuva kustannus.
